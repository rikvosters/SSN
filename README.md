# Synchronische studie van het Nederlands

Welkom op de website van het college 'Synchronische studie van het Nederlands' (academiejaar 2021-2022, prof. dr. Rik Vosters)

## Studiegids

### Algemene informatie

Dit opleidingsonderdeel wordt aangeboden in:

*	de bacheloropleiding Taal- en Letterkunde (BA3 - verplicht pakket)
*	het schakelprogramma tot de master in de Taal- en Letterkunde
*	het voorbereidingsprogramma tot de master in de Taal- en Letterkunde en de Multilingual Master in Linguistics and Literary Studies

Het college omhelst:

* ca. 13 contacturen hoorcollege
* ca. 13 contacturen werkcollege
* 75 uren zelfstudie
* 6 studiepunten als equivalent van ca. 150 uur studietijd

Het college vindt plaats in het 1ste semester, op vrijdag van 13:00 tot 15:00 uur, in computerzaal B.0.05a.

###  Korte inhoud

Dit studiedeel biedt een inleiding op synchroon corpusonderzoek naar taalvariatie in het Nederlands.

Na een theoretische inleiding waarbij er kort aandacht wordt besteed aan het ontstaan, nut en de toepassingen van de corpuslinguïstiek, wordt het studiedeel vooral praktisch ingevuld. Studenten worden met behulp van demonstraties en oefeningen aan de computer vertrouwd gemaakt met de belangrijkste tools om zelfstandig corpuslinguïstisch onderzoek te verrichten, hoofdzakelijk aan de hand van de programmeertaal R (http://www.r-project.org). Hierbij leren ze met name frequentielijsten, concordantielijsten en (indien de tijd het toelaat) collocatieclusters opmaken, gebruiken en interpreteren. Gaandeweg leren de studenten de belangrijkste taalkundige corpora van het Nederlands kennen. Tot slot biedt het studiedeel ook een beknopte introductie tot de analyse en verwerking van de verkregen onderzoeksresultaten, waarbij vooral beschrijvende statistiek en diverse methodes voor grafische dataverkenning aan bod komen. Er wordt steeds gewerkt met oefeningen en concrete gevalstuddies op basis van realistische onderzoeksvragen en reëel taalmateriaal.

De studenten worden er in de loop van het semester op voorbereid om zelfstandig met de aangereikte methodologie aan de slag te kunnen gaan, om zo de geleerde technieken en methodes te kunnen toepassen en integreren in een zelfstandig uitgevoerd corpusonderzoek rond een Nederlands taalkundig onderwerp.

### Leerdoelstellingen

1. De studenten herkennen de belangrijkste basisprincipes van variationistisch en corpuslinguïstisch onderzoek, en kunnen deze principes ook aftoetsen aan en toepassen op empirisch onderzoek in het domein. [Dublin-descriptor NVAO: toepassen kennis en inzicht]

2. De studenten kunnen de belangrijkste tools voor corpuslinguïstisch onderzoek hanteren om zelf op basis van diverse bestaande taalcorpora frequentielijsten, collocatieclusters en concordantielijsten te genereren. [Dublin-descriptor NVAO: toepassen kennis en inzicht]

3. De studenten zijn in staat om de aangeleerde inzichten en methodes te integreren in een zelfstandig opgezette corpusstudie, waarin ze de verkregen resultaten ook op gepaste wijze kunnen verwerken, analyseren en interpreteren. [Dublin-descriptor NVAO: toepassen kennis en inzicht + oordeelvorming]

4. De studenten kunnen in een wetenschappelijke paper in geschreven Standaardnederlands rapporteren over hun inzichten, gebruik maken van het gepaste wetenschappelijke register en met een accuraat gebruik van de aangeleerde vakterminologie. [Dublin-descriptor NVAO: communicatie]

5. De studenten tonen met de uitgevoerde corpusstudie aan dat ze de nodige wetenschappelijke zelfstandigheid hebben verworven om op bachelorniveau een eigen empirisch onderzoek van begin tot einde ten uitvoer te brengen. [Dublin-descriptor NVAO: leervaardigheden]

###  Studiemateriaal 

Slides en digitaal ter beschikking gestelde bestanden vormen het hoofdbestanddeel van het verplichte studiemateriaal, aangevuld met uitvoerige eigen notities bij de colleges door de studenten zelf en een syllabus voor een aanzienlijk deel van de leerstof.

Ook kunnen de studenten voor aanvullende informatie terugvallen op de relevante hoofdstukken in:

> Gries, S. (2009). _Quantitative corpus linguistics with R. A practical introduction_. New York: Routledge. [bestel](http://www.amazon.de/Quantitative-Corpus-Linguistics-Practical-Introduction/dp/0415962706/) 
(Zie ook nieuwe uitgave [2016](https://www.amazon.de/Quantitative-Corpus-Linguistics-Practical-Introduction/dp/1138816280/ref=sr_1_1?ie=UTF8&qid=1480663679&sr=8-1&keywords=Quantitative+corpus+linguistics+with+R.+A+practical+introduction))

> Gries, S. (2013). _Statistics for linguistics with R. A practical introduction._ Tweede, herziene uitgave. Berlijn/New York: Mouton de Gruyter. [bestel](http://www.amazon.de/Statistics-Linguistics-Practical-Introduction-Textbook/dp/3110307286/)

Verder kunnen ook de videotutorials van [R for Corpus Linguistics](https://www.youtube.com/channel/UCI938w5QhYrCcrv_i_dzT_Q) een nuttige aanvulling zijn voor aanvullende zelfstudie of herhaling van de basisconcepten.

Het aanvullende studiemateriaal wordt wekelijks aangeboden via een speciaal voorziene [Github-pagina](https://github.com/rikvosters/SSN). 
Typ- of andere fouten in het lesmateriaal mogen steeds gemeld worden via: <http://www.rikvosters.be/errata>.

### Syllabus

De syllabus is toegankelijk via [https://rikvosters.be/synchronische-syllabus/](https://rikvosters.be/synchronische-syllabus/). Je dient als gebruikersnaam `synchRonische` in te geven, en als wachtwoord `rrr`. 

De syllabus stemt grotendeels maar niet meer helemaal overeen met de lesinhoud: sommige delen werden verder aangevuld (met name met de Tidyverse-aanpak), terwijl andere stukken werden bijgewerkt of weggelaten (bijv. het verouderde pakket `xlsx`). De scripts worden wekelijks ter beschikking gesteld van de studenten, en dienen als belangrijkste lesmateriaal. De syllabus dient als aanvullend lesmateriaal te worden gezien, die studenten vooral in staat stelt bepaalde zaken nog wat rustiger na te lezen op een eigen tempo.

De syllabus is als inleiding tot corpuslinguïstisch onderzoek met _R_ en _RStudio_ ruwweg gebaseerd op Gries (2009), [Quantitative Corpus Linguistics with R](http://www.amazon.de/Quantitative-Corpus-Linguistics-Practical-Introduction/dp/0415962706/ref=sr_1_1?ie=UTF8&qid=1425632025&sr=8-1&keywords=Quantitative+Corpus+Linguistics+with+R%3A+A+Practical+Introduction). Raadpleeg het handboek voor verdere informatie en voorbeelden, met toepassingen voornamelijk uit de studie van het Engels en het Duits.

De videotutorials van [R for Corpus Linguistics](https://www.youtube.com/channel/UCI938w5QhYrCcrv_i_dzT_Q) volgen min of meer de structuur van het boek, en kunnen een nuttige aanvulling zijn voor zelfstudie. 

### Collegeplanning

Deze collegeplanning wordt onder voorbehoud aangeboden en kan tijdens het semester nog gewijzigd worden. 

* 1/10:  Inleiding en corpuslinguïstisch onderzoek
* 8/10:  Inleiding R; Vectoren
* 15/10: Dataframe, subsetting en data importeren
* 22/10: Zoeken in en omgaan met tekst
* 29/10: Frequentielijsten, concordanties en collocaties
* 5/11:  Data opschonen en manipuleren
* 12/11: Capita selecta
* 19/11: Geen college (St. V)
* 26/11: Capita selecta
* 3/12:  Resultaten verkennen (1)
* 10/12: Resultaten verkennen (2)
* 17/12: Geen college - zelfstandig werk en afspraken
* 24/12: Geen college - zelfstandig werk en afspraken

###  Aanwezigheid, voorbereiding en participatie

Aanwezigheid in de colleges is noodzakelijk om de gebruikte methodes en technieken te leren kennen en beheersen. Van de aanwezige studenten wordt bovendien verwacht dat ze actief deelnemen aan het college. Dat houdt niet alleen betrokkenheid en participatie tijdens het college zelf in, maar veronderstelt ook dat studenten elke week de nodige voorbereidingen thuis treffen: lesmateriaal zelfstandig doornemen, en opdrachten voorbereiden. Studenten die niet meewerken in het college of die op een andere manier de orde verstoren zal de toegang tot het college ontzegd worden, overeenkomstig het Tuchtreglement voor studenten van de Vrije Universiteit Brussel.

Afwezigheid op een examenonderdeel dient schriftelijk te worden gemeld bij de titularis en het secretariaat van de faculteit (` faclw@vub.ac.be`), en om als gewettigd afwezig te kunnen worden beschouwd dient een bewijs van overmacht, medische, familiale of gerechtelijke redenen voor afwezigheid te worden voorgelegd aan het faculteitssecretariaat. Conform het facultaire Onderwijs- en Examenreglement beslist de examinator over de mogelijkheid om een nieuwe examenregeling te kunnen treffen binnen de huidige zittijd, dan wel over een uitstel naar een volgende zittijd. Afwezigheid voor een college dient niet te worden gemeld. 


### Evaluatie en quotering

#### Onderzoekspaper (80% van het eindcijfer)

##### Algemeen

De studenten integreren de aangereikte inzichten, methodes en vaardigheden in een beperkt eigen empirisch corpusonderzoek, waarover ze in een onderzoekspaper uitgebreid rapporteren. In een overleg met de docent kiezen ze hiervoor een variatielinguïstisch onderwerp en werken ze een plan uit voor een bescheiden corpusstudie. Studenten kunnen hierbij desgewenst voortbouwen op of aansluiten bij het onderwerp waarover ze in de eerdere colleges Nederlandse taalkude reeds een literatuurstudie of een verkennend onderzoek hebben verricht. De studenten rapporteren in de loop van het semester over de voortgang van hun onderzoek. [cf. leersdoelstellingen 1, 2, 3, 4, 5]

##### Tussentijdse rapportering

Tijdens het semester kunnen op diverse tijdstippen kleinere lees- en reflectieopdrachten ter voorbereiding van de paper en de colleges worden opgegeven. De twee laatste weken van het semester is er geen college voorzien, maar worden de studenten geacht om een individuele afspraak te komen om de voortgang van hun onderzoek te bespreken. Eventuele vragen of moeilijkheden kunnen dan eveneens besproken worden. 

##### Evaluatiecriteria

De onderstaande criteria worden in overweging genomen bij de evaluatie van de onderzoekspaper: 

Opzet en kader

1.	Relevantie en afbakening van onderwerp, probleemstelling en motivering		
2.	Bespreking van relevante wetenschappelijke literatuur over het onderwerp
3.	Afbakening en omschrijving van variabelen en hypotheses

Empirisch onderzoek

4.	Numerieke en grafische voorstelling van de resultaten
5.	Bespreking, analyse en interpretatie van de resultaten
6.	Code: databestand en script

Formeel

7.	Taalgebruik, register en vakterminologie
8.	Structuur en opbouw
9.	Bronvermelding en referentielijst

##### Praktische afspraken

De paper dient zowel digitaal (Canvas) als op papier (bij het faculteitssecretariaat C.5.403b) te worden ingeleverd, met als deadline 13 januari om 15:00 uur. Bij de papieren versie dient enkel het zelf gemaakte codebestand als bijlage afgedrukt te worden gevoegd. Bij de digitale versie worden zowel het codebestand (in .R-formaat) en alle gegenereerde databestanden en spreadsheets met resultaten (bijv. in .xlsx-, .txt- of .csv-formaat) gevoegd. Bij voorkeur wordt de paper in pdf-formaat samen met deze bijlages samen in één [zip-bestand](http://www.webwijzer.nl/software/zip-bestand-maken.html) via Canvas ingeleverd. 

De paper wordt opgemaakt in een neutrale, wetenschappelijke opmaak, met een eenvoudig en leesbaar lettertype, interlinie 1,2 met uitgelijnde tekst en met genummerde pagina’s. 

De paper omvat minstens:

* een kort abstract (motivatie, probleemstelling, opzet, resultaten, conclusie - max. 15 regels);
* een inleiding met motivering en probleemstelling;
* een beknopte wetenschappelijke literatuurstudie;
* een duidelijke onderzoeksvraag en aannemelijke hypotheses die op de literatuur gestoeld zijn;
* een korte bespreking en heldere afbakening van alle variabelen;
* een degelijke bespreking en analyse van de resultaten (overzichtelijke grafische en numerieke weergave);
* een conclusie;
* evenals: een voorblad (met vermelding van het aantal woorden), een inhoudstafel, een literatuurlijst ([APA-stijl](https://owl.english.purdue.edu/owl/resource/560/02/)) en de hierboven genoemde bijlages. 

De paper telt minimaal 2500 woorden (ca. 6-7 pagina’s) en maximaal 3500 woorden (ca. 9-10 pagina’s), exclusief codebestand en andere bijlages. Het aantal woorden wordt op de titelpagina vermeld.

De hierboven vermelde deadline geldt zowel voor de digitale als voor de afgedrukte versie: een indiening is pas op tijd en volledig als zowel de digitale als de papieren versie op tijd werden ingediend. Late indieningen worden tot 48 uur na de deadline aanvaard, al moet de digitale versie bij een late indiening dan wel per e-mail worden ingediend. Voor een indiening tot 24 uur na de deadline wordt het behaalde deelcijfer met 15% verminderd, en voor een indiening tussen 24 en 48 uur na de deadline wordt het behaalde deelcijfer met 30% verminderd. Indieningen die meer dan 48 uur na de deadline worden ontvangen, worden niet gequoteerd en worden als afwezigheidscijfers ingevoerd. 

Studenten kunnen slechts deelnemen aan het mondelinge examen als ze een paper hebben ingediend. Studenten die een paper indienen maar niet deelnemen aan het mondeling examen zullen een afwezigheidscijfer bekomen voor het opleidingsonderdeel als geheel.

Deelcijfers kunnen niet worden overgeschreven een latere zittijd.

De deadline voor de tweede examenzittijd is 22 augustus (15:00 uur).


#### Mondeling examen (20% van het eindcijfer)

Tijdens het mondeling examen wordt de ingediende onderzoekspaper kort besproken, kunnen bijkomende vragen overde gebruikte methode en technieken worden gesteld, en krijgen de studenten de kans om waar nodig verdere toelichting te geven bij het gevoerde corpusonderzoek [cf. leersdoelstellingen 1, 5]. Er wordt eveneens gepolst of de studenten de gebruikte code zelf begrijpen en het gevolgde proces kunnen uitleggen. Indien gewenst wordt een korte voorbereidingstijd van 5 à 10 minuten voorzien.

#### Quotering

Quotering op schaal van 0 tot 20:

* score van 7 of lager: sterk onvoldoende;
*	score van 8 tot 9: onvoldoende;
*	score van 10 tot 12: voldoende;
*	score van 13 tot 14: goed (‘onderscheiding’);
*	score van 15 tot 16: zeer goed (‘grote onderscheiding’);
*	score van 17 of hoger: uitzonderlijk goed (‘grootste onderscheiding’).


### Vragen en contact

Titularis: Prof. dr. Rik Vosters 

* afspraken: [www.rikvosters.be/afspraak](www.rikvosters.be/afspraak) (wekelijks wisselende spreekuren)
* kantoor: [B.5.445](http://www.rikvosters.be/lokaal)
* telefonisch: 02/629 26 55 / 0497 53 18 40
* Rik.Vosters@vub.ac.be (opgelet: enkel korte ja/nee-vragen per e-mail)

Websites:

* Website Github: [https://github.com/rikvosters/SSN](https://github.com/rikvosters/SSN)
* Canvas: [https://canvas.vub.be/courses/24535](https://canvas.vub.be/courses/24535)
* Afsprakentool: [http://www.rikvosters.be/afspraak](http://www.rikvosters.be/afspraak)

